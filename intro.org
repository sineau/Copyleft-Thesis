* کپی‌لفت چیست

** چهار آزادی اساسی نرم‌افزار آزاد 

- *آزادی صفر* آزادی استفاده از برنامه برای هر منظوری،
- *آزادی یک* آزادی مطالعه نحوه کار برنامه و تغییر آن برای این‌که کاری کند که کاربر می‌خواهد. دسترسی به منبع کد پیش‌شرط این آزادی است.
- *آزادی دو* آزادی توزیع مجدد کپی‌های ان به همسایگان برای کمک به آن‌ها.
- *آزادی سه* آزادی توزیع کپی نسخه تغییرکرده آن به دیگران (استالمن، ۲۰۱۰).

این آزادی‌ها پیش از این نیز در آثار فکری دیگر پیش از ظهور اینترنت مفروض بوده است. برای مثال می‌توان به دستورپخت غذا اشاره نمود که با همین آزادی‌ها بین آشپزها توزیع شده است. در مورد آثار دیگر از جمله کتاب نیز همین حقوق را می‌توان با صورت‌بندی دیگری مشاهده نمود، برای مثال آزادی دو مانند آزادی قرض دادن، اهدا کردن و یا فروختن نسخه خریداری شده به دیگران است.

** ارزش اقتصادی نرم‌افزار آزاد
*** ابهام موجود
معادل نرم‌افزار آزاد در زبان انگلیسی Free Software است. ابهام موجود در کلمه Free، که هم به معنای آزادی و هم به معنای مجانی می‌باشد، باعث شده موضوع ارزش تجاریِ حاصل کار فکری برنامه‌نویسان، محل بحث فراوان باشد. استالمن (۲۰۱۰) بیان می‌کند تناقضی در فروش نرم‌افزار آزاد وجود ندارد. برای نمونه بنیاد نرم‌افزار آزاد که وظیفه معرفی، تعریف و تبلیغ نرم‌افزار آزاد را بر دوش دارد، از طریق فروش لوح فشرده حاوی نرم‌افزارهای GNU که آزاد و تحت مجوز کپی‌لفت می‌باشد به کسب درآمد می‌پردازد.
*** نرم‌افزار آزاد یا منبع باز
عده‌ای برای رفع ابهام موجود در نام در ۱۹۹۸ تصمیم گرفتند اصطلاح نرم‌افزار منبع باز را[fn:7] به جای آزاد استفاده کنند. تاکید این گروه بر گسترش کاربرد نرم‌افزار آزاد در شرکت‌های تجاری بود و معتقد بودند این ابهام مانع آن می‌شود که مزایای این نوع برنامه‌ها برای مدیران عامل روشن شود. استالمن (۲۰۱۰) معتقد است این امر باعث فراموش کردن ارزش آزادی در برابر ارزش تجاری خواهد شد.
*** فروش مجوز برخورداری از این آزادی‌ها
در نرم‌افزار آزادی ارزش محصول ناشی از مجوز استفاده از آزادی‌های پیش گفته نیست، بلکه ارزش زمان و دانش برنامه‌نویس است (استالمن، ۲۰۱۰). بنابراین نمی‌توان با نفی این آزادی‌ها برای کاربر ارزش مبادله‌ای به محصولات نرم‌افزاری داد.
*** استراتژی‌های معمول کسب درآمد توسط نرم‌افزار آزاد
استالمن (۲۰۱۰) پیشنهاد می‌کند که به جای محدود کردن آزادی کاربر و فروش مجوز برخورداری از این آزادی‌ها روش‌هایی برای کسب درآمد از طریق نرم‌افزار آزاد موجود است:
+ فروش لوح فشرده حاوی نرم‌افزار آزاد
+ آموزش نرم‌افزار آزاد
+ توسعه نرم‌افزارهای آزاد به سفارش کاربران
+ فروش پشتیبانی در شکل‌های گوناگون مانند پاسخ دادن به سوال‌های کاربران، رفع باگ و اضافه کردن امکانات جدید
این روش‌ها اکنون در بین توسعه‌دهندگان نرم‌افزار آزاد مرسوم است و شرکت‌های بسیاری تاسیس شده‌اند که به توزیع و کسب درآمد از این طریق مشغولند. برای مثال می‌توان به شرکت‌های Red Hat, Canonical, Drupal, Wordpress از میان بسیاری نام برد. بسیاری از این شرکت‌ها نرم‌افزارهای آزاد جدیدی را تولید کرده‌اند و توسعه می‌دهند. البته یکی از فعالیت‌های مرسوم این است که شرکت‌ها نسخه‌هایی از گنو/لینوکس را منتشر کنند که شامل نرم‌افزارهای غیر آزاد (مانند Codecهای پخش فرمت‌های غیر آزاد ویدئو و صدا) هستند.
*** تکلبف ارزش خلاقیت برنامه‌نویس چه می‌شود؟
حال این سوال مطرح می‌شود که با توجه به این‌که خلاقیت برنامه‌نویس بوده که برنامه‌ای مفید برای عموم را تولید کرده‌است آیا نباید برای آن پاداشی در نظر گرفت؟ به علاوه آیا برنامه‌نویس نمی‌تواند در ازای استفاده از حاصل خلاقیتش این پاداش را تقاضا کند؟ استالمن (۲۰۱۰) با وجود این‌که علیه پاداش برای خلاقیت بحث نمی‌کند، اما معتقد است:
- خلاقیت می‌تواند به عموم کمک کند و این مستحق پاداش است، اما تا حدی که جامعه برای استفاده از آن آزاد باشند. اگر خلاقیت بخواهد منشا پاداش باشد، محروم کردن عده‌ای از مزایای آن باید مستحق جزا باشد.
- با این‌که برنامه‌نویس می‌تواند درخواست پاداش داشته باشد، اما ابزارهایی که امروزه برای دریافت این پاداش موجود است، در سطح اجتماعی مخرب هستند. وی به دلایلی مانند اثرات بد اجتماعی و محدود شدن راه‌هایی که از یک برنامه می‌توان ثروت آفرینی کرد اشاره می‌کند. 
اما با این وجود وی معتقد است که برنامه‌نویسان اگرچه ممکن است به اندازه نرم‌افزار کدبسته و مالکیت‌مند درآمد نداشته باشند، اما مالکیت در نرم‌افزار تنها روش کسب درآمد نیست (البته پردرآمدترین روش هست). اما با توجه به کاهش هزینه‌های بالاسری ساخت نرم‌افزار (ریموند، ۲۰۰۱) و این‌که هنوز جامعه به برنامه‌نویس احتیاج دارد، مدل نرم‌افزار آزاد می‌تواند در عین این‌که هزینه پایین‌تری برای کاربر در پی دارد، درآمدی برای برنامه‌نویس را هم تضمین کند. در این‌جا شاید مثال تکنیسین لوله‌کشی به کار آید. لوله‌کش با تحصیلات و یا تجربه‌ای که کسب کرده است می‌تواند در ازای رفع نیاز منازل درآمد داشته باشد. اما هرگز دیده نمی‌شود که لوله‌کش مسیرهای لوله را طور پنهان کند که دیگران نتوانند آن‌را پیدا نکند. بلکه حتی استانداردهایی برای لوله‌کشی موجود است، که با اطلاع از آن‌ها می‌توان دانست که لوله‌ها از کجای دیوار عبور کرده‌اند و به کجا متصل شده‌اند. همین استانداردهاست که کمک می‌کند سازنده لوله‌کشی و تعمیرکار آن بتوانند به راحتی ساخت و تعمیرات را انجام دهند. شاید یک فرد آماتور نیز با آگاهی از این موارد و داشتن ابزارهای لازم (که باز در انحصار لوله‌کش نیست) خود اقدام به تعمیر لوله‌کشی منزلش کند، اما برای وی درخواست کمک از یک لوله‌کش به صرفه‌تر است. سوال این است که از این حیث آیا تفاوتی بین لوله‌کش و برنامه‌نویس موجود است یا خیر.
** منبع کد به عنوان کالای داری ارزش
با توجه به اهمیت چهار آزادی اساسی کاربر، سود اقتصادی نباید از طریق پنهان کردن منبع کد حاصل شود. دلیل آن این است که همان‌طور که ذکر شد آزادی‌های ۱ و ۳ نیاز به دسترسی به منبع کد دارد و بنابراین دسترسی به منبع کد یک شرط اساسی در نرم‌افزار آزاد است (استالمن، ۲۰۱۰).
نتیجه این دو مورد آن است که همه آزادند کپی‌هایی از نسخه اصل یا تغییریافته نرم‌افزار را، در قبال پول یا مجانی، در اختیار دیگران قرار دهند (استالمن، ۲۰۱۰). لازم به ذکر است همین آزادی‌ها نوع دیگری از معاملات اقتصادی را امکان‌پذیر می‌سازد که ریموند (۲۰۰۱) به آن اشاره نموده است.
** برخی مشخصه‌های نرم‌افزار آزاد
*** ابزارهای الکترونیکی و سخت‌افزارها
آزادی یک شامل آزادی نصب نسخه اصلاح‌شده بر روی سخت‌افزارها و ابزارهای الکترونیکی موجود است. امروزه دستگاه‌های الکترونیکی بسیاری از نرم‌افزارهای آزاد (به خصوص هسته لینوکس که تحت مجوز GPL ver. 2 منتشر شده است) استفاده می‌کنند . برای مثال می‌توان به تلویزیون‌های هوشمند، موبایل‌ها، تبلت‌ها و غیره اشاره نمود. با این‌که نرم‌افزار آزاد و کد آن در دسترس همگان است، اما ابزارهای الکترونیکی اجازه نصب نسخه‌های تغییریافته نرم‌افزار را نمی‌دهند. این استراتژی به عنوان دور زدن مجوز کپی‌لفت شناخته می‌شود و نام Tivoization بر آن نهاده شده است. این اصطلاح اشاره به اقدام مشابه دستگاه‌های تجاری ضبط برنامه‌های تلویزیونی و پخش مجدد آن به نام TiVo است که با این‌که روی آن یک نسخه تغییریافته لینوکس نصب شده است اما امکان نصب نسخه‌های دیگر بر آن موجود نیست (استالمن، ۲۰۱۰). این بدان معنا است که فروشنده همان آزادی‌یی که خود از آن بهره‌مند شده را به دیگران نمی‌دهد. در نسخه سوم GPL بندهایی برای جلوگیری از این اتفاق در نظر گرفته شده است (بنیاد نرم‌افزار آزاد، ۲۰۰۷).

*** نبود حق صاحب اثر برای سلب حقوق موجود در مجوز
صاحب اثر نمی‌تواند حقوقی که در مجوزهای کپی‌لفت به همگان داده شده است را از دیگران بگیرد یا شرایط مجوز را تغییر دهد، در غیر این‌صورت نرم‌افزار موضوع بحث ما آزاد نیست.

*** نبود شرایط تبعیض‌آمیز در توزیع
یکی از مسایل موجود این است که تحریم‌های اقتصادی ایالات متحده (به عنوان یکی از مراکز اصلی توسعه نرم‌افزار آزاد) مانع توزیع کپی نرم‌افزار به دیگر کشورها است. با این‌که توسعه‌دهندگان نرم‌افزار آزاد نمی‌توانند این قوانین را نقض کنند، اما استالمن (۲۰۱۰) تصریح می‌کند که آن‌ها نباید این قوانین را به عنوان شرایط استفاده از نرم‌افزارشان قرار دهند.

*** مستندات آزاد
با این‌که این مورد جز الزامات نرم‌افزار آزاد محسوب نمی‌شود، اما هم به دلیل عملی (کمک به امکان استفاده بهتر از نرم‌افزار) و هم به دلیل تئوریک (روش‌کار منطقاً بخشی از نرم‌افزار است)، استالمن (۲۰۱۰) پیشنهاد می‌کند مستندات نرم‌افزار نیز آزادانه در دسترس همگان باشد.

** استلزامات نرم‌افزاری توسعه نرم‌افزار آزاد
برخی استلزامات فنی هم پیاده‌سازی این سیستم دارد که در ادامه لیست و توضیحات کوتاهی در مورد این موارد ارائه شده است:

***  امکان مستندسازی سریع حین کار
بسیاری از زبان‌هایی که برای توسعه سریع نرم‌افزار آزاد استفاده می‌شوند، امکان مستندسازی سریع را نیز فراهم می‌کنند.

*** امکان کنترل نسخه در توسعه نرم‌افزار آزاد
با سیستم‌های موجود برای مدیریت انتشار نسخه که رابطه بین توسعه‌دهنگان را تنظیم و تسهیل کند.

** با ظهور کامپیوترها در تکنولوژی تولید و توزیع آثار فکری تحولات قابل توجهی اتفاق افتاده

*** امکان تکثیر
کامپیوتر به لحاظ سخت‌افزاری و نرم‌افزاری تکثیر آثار را بسیار آسان‌تر از گذشته کرده است. این موضوع باعث شده قوانین حق تکثیر که در سال‌های پیش از این امکانات تنظیم شده‌اند، در خصوص این مسایل ابهام داشته باشند. قوانین حق تکثیر که قبلا ناظر به محدود کردن دست ناشران در تکثیر آثار بدون اجازه صاحب کپی‌رایت ناظر بوده‌اند، با تکنولوژی جدید که کپی را با قیمت بسیار کم برای عموم ممکن کرده است بر افراد اعمال می‌شود، در حالی که موضوع این قانون نمی‌شوند (استالمن، ۲۰۱۰).
لسیگ (۲۰۰۷) با تایید این امر معتقد است تصمیمات قضایی بدون درنظرگرفتن بالقوگی‌های این امکان در توزیع و نوآوری‌های جدید، منجر به تضعیف این نوآوری‌ها شده است.

*** سازوکار کتابخانه‌ای و اشتراکی توسعه
    یکی از نکات مهم که باید در سازوکار تولید یک برنامه کامپیوتری به آن توجه کرد لزوم تقسیم برنامه به قسمت‌های کوچک است. این قست‌ها که به نام «کتابخانه کد»[fn:1] شناخته می‌شوند.

*** امکان تولید آثار جدید
یکی از تغییرات اساسی در روش تولید به کمک کامپیوتر این است که تولید آثار جدید بر مبنای آثار دیگران به مراتب آسان‌تر از گذشته شده است. توضیح این‌که برای تولید یک برنامه به آسانی می‌توان از کتابخانه‌ها و کلاس‌هایی که توسط دیگران نوشته شده است استفاده کرد. این امکان نه تنها سرعت توسعه بالاتری نسبت به قبل دارد، بلکه برخلاف قبل ارجاع روشن به دیگران اغلب گریزناپذیر می‌شود. بدین صورت دو اتفاق مهم در نسبت با حق صاحب اصلی اثر پیش می‌آید:
1. با توجه به نیاز به مجوز صاحبان آثار متعدد، زمان لازم برای مراحل قانونی مانع توسعه سریع خواهد شد. لسیگ (۲۰۰۷) با اشاره به مثالی از تولید یک فیلم از عمر هنری کلینت ایستوود، بر زمان طولانی کسب مجوز صاحبان کپی‌رایت در هر کلیپ از فیلم‌های وی اشاره می‌کند و آن را مانع بهره‌بردن بیشتر از امکانات تکنولوژی در خلق آثار هنری و فرهنگی می‌داند.
2. با توجه به این‌که ارجاع مستقیم به کار دیگران ساده‌تر شده است و همچنین با توجه این‌که با مطالعه کد دیگران می‌توان استفاده از حاصل فکر دیگران را بهتر از قبل تشخیص داد. بسیاری از نگرانی‌هایی که در گذشته بین مولفان و منصفان برای سرقت حقوق معنوی می‌تواند رفع شود.

*** سرعت در توسعه
یکی از مشخصه‌هایی که بسیاری از مدافعان نرم‌افزار آزاد بر آن تصریح دارند این امکان است که در توسعه برنامه‌های کامپیوتری می‌توان از اختراع مجدد چرخ حذر کرد (استالمن، ۲۰۱۰). در توسعه نرم‌افزار بسیار پیش می‌آید که چند پروژه یا برنامه‌نویس مختلف همزمان بر حل مسئله‌ای یکسان تمرکز کرده‌اند یا مسئله‌ای که اکنون یک پروژه یا برنامه‌نویس بر آن تمرکز دارد، قبلا توسط دیگری حل شده است (ریموند، ۲۰۰۱). استفاده از حاصل کار یک پروژه در پروژه دیگر می‌تواند هزینه و زمان توسعه را تا حد قابل توجهی کاهش دهد.

*** کنترل بیشتر
همان‌طور که گفته شد امکان تشخیص سرقت در کامپیوترهایکی از مشخصه‌های تکنولوژی کامپیوتری است که در تکنولوژی‌های تکثیر قبلی این موضوع مشاهده نمی‌شد. لسیگ (۲۰۰۷) معتقد است این در گستره متعارف دسترسی قانون نبوده است. وی همچنین در «کد و دیگر قوانین فضای سایبر (۱۹۹۹) نتیجه می‌گیرد کد به قانون تبدیل شده است و جای تشخیص قانون از مصادیق سرقت را گرفته است. 

** پیش‌فرض‌های موجود در استدلال شرکت‌های نرم‌افزارهای مالکیت‌مند [fn:2]
ریچارد استالمن که موسس ایده نرم‌افزار آزاد، اصطلاح کپی‌لفت و از مبلغان اصلی چیزی است که به نام «جنبش نرم‌افزار آزاد» شناخته می‌شود در مقالات خود معتقد است سیستم نرم‌افزار ضداجتماعی و غیراخلاقی است (استالمن، ۲۰۱۰). وی به سه پیش‌فرضی اشاره می‌کند که معتقد است اگرچه بیان نمی‌شوند، اما برای تصور نرم‌افزار به عنوان «حق» و مطرح شدن «سرقت» در رابطه با آن را ممکن کرده است.
1. شرکت‌های نرم‌افزاری یک «حق طبیعی» بر آثارشان دارند. لسیگ (۲۰۰۷) با بررسی تاریخی قانون کپی‌رایت در انگلیس نشان داده است که محدود بودن زمان کپی‌رایت برای جلوگیری از ایجاد انحصار در تولید آثار فکری است و نه به عنوان حق طبیعی. نتیجه این که کپی‌رایت به عنوان «حق طبیعی» در نظر گرفته شود این خواهد بود که ناشران نرم‌افزار بر نحوه به‌کاربری نرم‌افزار بر کاربران محق به نظر برسند و بتوانند استفاده وی را کنترل و در صورت نیاز بدون مراجعه به قانون ازادی کاربر را محدود کنند.
2. پیش‌فرض دوم این است که تنها نکته مهم در استفاده از نرم‌افزار کاری است که انجام می‌دهد و کاربران کامپیوتر نباید نگران این امر باشند که این نگاه به کپی‌رایت چه نوع اجتماعی را در پی خواهد داشت. توضیح این‌که بدون حق قرار دادن یک کپی از برنامه در اختیار دیگران، جامعه‌ای شکل می‌گیرد که به جای کمک به دیگران، برای محروم کردن دیگران از کمک ارزش اخلاقی قائل می‌شود.
3. پیش‌فرض سوم این است که بدون این قدرت برای ناشران نرم‌افزار، هیچ نرم‌افزار کارآمدی تولید نخواهد شد.
** کپی‌لفت
*** ایده کلمه کپی‌لفت
ایده روی پاکت نامه‌ای که دان هاپکینز (Don Hopkins) به ریچارد استالمن فرستاده بود نوشته شده بود به صورت «Copleft--all rights resrved».
*** کپی‌لفت چیست
    کپی‌لفت نوعی مجوز است که از قانون کپی‌رایت استفاده می‌کند، اما به جای کارکرد متعارف کپی‌رایت برای محدود کردن برنامه، آن را آزاد می‌کند. کپی‌لفت روشی است که با آن می‌توان به کمک آن اطمینان حاصل کرد برنامه و نسخه‌های تغییریافته آن همواره آزاد می‌مانند و تبدیل به نرم‌افزار مالکبت‌مند نخواهند شد (استالمن، ۲۰۱۰). این بر خلاف مجوزهای نرم‌افزار آزاد است که به روش تساهل‌آمیز [fn:3] عمل می‌کنند، یعنی مجوز استفاده از کد در نرم‌افزارهای مالکیت‌مند را می‌دهند. به علاوه کپی‌لفت ایجاب می‌کند که هر کدی که با یک برنامه کپی‌لفت شده ترکیب یا به آن اضافه می‌شود باید به صورتی باشد که نسخه حاصل نیز بتواند آزاد و کپی‌لفت باشد.
** حق مالکیت معنوی
آیا حقوقی که برای صاحب اثر در نظر گرفته می‌شود به او اجازه کنترل نحوه استفاده از ایده‌هایش توسط دیگران را خواهد داد؟
همان‌طور که ذکر شد لسیگ (۲۰۰۷) این ایده را رد کرده است که قانون حق تکثیر حقی مانند حق مالکیت زمین برای صاحب حق قایل شده است. او اشاره می‌کند که زمان محدود در نظر گرفته شده برای حق تکثیر در قانون نشان‌دهنده این امر است که این حقی ابدی و ازلی نیست. بسیاری دیگر از حقوق‌دانان حوزه مالکیت معنوی نیز بر این امر صحه گذاشته‌اند. آن‌ها تاکید دارند که مالکیت معنوی اصطلاحی مبهم است که قوانینی متفاوت در طبیعت را کنار هم قرار می‌دهد. به علاوه سوگیری این اصطلاح به نحوی است که این حقوق را مانند دیگر حقوق نشان دهد (استالمن، ۲۰۱۰). این منتقدان حق مالکیت معنوی بر این اعتقادند که زمان محدود برای حق تکثیر به این منظور بوده است که با فراهم کردن امکان کسب سود برای ناشران، نشر بیشتر کتاب تضمین شود، اما نه به صورتی که مانع گسترش آزادانه دانش در جامعه شود. همین امر نشان می‌دهد هدف نهایی این قانون بهره عمومی از نشر بیشتر بوده است و نه صرفاً سود ناشران و مولفان. 
** تاریخچه سیستم عامل گنو/لینوکس
شروع جنبش نرم‌افزار آزاد را می‌توان در تصمیم ریچارد استالمن برای توسعه یک سیستم عامل تماماً آزاد دانست. وی به گفته خود با ورود به MIT وارد اجتماعی از کدنویس‌ها و هکرها شده بود که با اشتراک مساعی به توسعه نرم‌افزارها می‌پرداختند. اما در دهه هشتاد با ظهور شرکت‌های نرم‌افزاری و بسته شدن کد نرم‌افزارها نگران بود که آن اجتماع از بین رفتن برود. به این صورت او در سال ۱۹۸۳ با استعفا از شغل خود در آزمایشگاه AI در دانشگاه MIT شروع به نوشتن اجزای سیستم عاملش کرد. از آن‌جا که نوشتن یک تنه یک سیستم عامل تقریبا کاری غیر ممکن است، وی ابتدا دست به نوشتن برنامه‌های حاشیه‌ای (از جمله Gnu Emacs برای ویرایش متن) مورد نیاز سیستم عامل کرد. با پا گرفتن پروژه و پیوستن علاقه‌مندان به آن نوشتن برنامه‌های مهم‌تری از جمله کامپایلر زبان C دست زدند. البته پروژه در دستیابی به یک هسته[fn:5] کارآمد با دشواری‌های بسیاری دست به گریبان بود، ولی در سال ۱۹۹۱ لاینوس توروالدز [fn:4] اولین نسخه از هسته سیستم عامل خود را به نام لینوکس به صورت آزاد و کپی‌لفت منتشر کرد. لینوکس توجه بسیاری را بین برنامه‌نویسان و هکرها جلب کرد و عده بسیاری دست به مشارکت در توسعه آن زدند. لینوکس برای توسعه خود از برنامه‌ها، کامپایلر و کتابخانه‌های گنو استفاده بسیار کرد. به این صورت ترکیب گنو/لینوکس سیستم‌عامل ارجح برای کاربران نرم‌افزار آزاد شد. بعدها توزیع‌های متنوعی بر مبنای گنو/لینوکس شکل گرفت که می‌توان از آن جمله به توزیع دبیان[fn:6] اشاره کرد.
** بحثی درباره مدیریت توسعه نرم‌افزار آزاد
یکی از انتقاداتی که به نرم‌افزار آزاد وارد می‌شود این است که بدون وجود یک ساختار مدیریتی که توسعه نرم‌افزار را مدیریت و جهت‌دهی کند، برخی امکانات مهم یک نرم‌افزار نوشته نخواهند شد. ریموند (۲۰۰۱) معتقد است که از آن‌جا که هر برنامه‌ای ناشی از کنجکاوی شخصی یک برنامه‌نویس است، با افزایش تعداد برنامه‌نویسان احتمال این‌که یک نفر باشد که به حل یک مسئله موجود در نرم‌افزار علاقه‌مند باشد، بیشتر خواهد شد. در مقابل استالمن (۲۰۱۰) اشاره می‌کند که بسیاری از اجزای سیستم عامل گنو نه با کنجکاوی شخصی که براساس نیاز به وجود سیستم عامل آزاد تولید شده است. ریموند این اختلاف نظر در مدل توسعه نرم‌افزار آزاد را در کتاب «کاتدرال و بازار» (۲۰۰۱) مورد اشاره قرار داده است و معتقد است مدل توسعه گنو مانند یک کاتدرال است که دانش مذهبی در میان دیوارهای آن دفن شده و بین موبدان آن می‌چرخد و به بیرون منتقل نمی‌شود. در مقابل مدل توسعه لینوکس را مدل بازار می‌داند که کد مانند کالاها در بازار آزاد در معرض عموم قرار گرفته و افراد علاقه‌مند می‌توانند آن‌چه می‌خواهند را دریافت کنند.
** مشکلات پیش روی نرم‌افزار آزاد
   - سازندگان سخت‌افزار مشخصات فنی ان را مخفی نگه می‌دارند، که این باعث شده نوشتن نرم‌افزاری که با آن سازگار باشد برای گنو/لینوکس و XFree86 سخت باشد. راه حل آن مهندسی معکوس و یا استفاده از سخت‌افزارها سازگار است.
   - کتابخانه‌های غیرآزاد اگرچه امکانات فراوانی دارند، اما استفاده از آن‌ها باعث می‌شود نرم‌افزار نتواند تبدیل به بخشی از نرم‌افزار آزاد شود. برای مثال به کتابخانه‌های غیر آزادی که برای نوشتن واسط گرافیکی برای نرم‌افزار موجود است می‌توان اشاره کرد.
   - ثبت اختراع در حوزه نرم‌افزار نه تنها به اعتقاد استالمن (۲۰۱۰) بی معناست بلکه مانع توصعه نرم‌افزار آزاد می‌شود. برای مثال می‌توان به فرمت GIF و MP3 اشاره کرد. این فرمت‌ها از آن‌جا که ثبت اختراع دارند، یا باید مجوز استفاده‌شان خریداری شود که برای اکثر توسعه‌دهندگان نرم‌افزار آزاد ممکن نیست.
   - مستندات آزاد بخش مهمی از نرم‌افزار آزاد را تشکیل می‌دهند و نبودش استفاده همگان را از نرم‌افزار آزاد مشکل می‌کند. به علاوه مستندات نیز مانند نرم‌افزار باید قابل تغییر باشند تا در صورتی که کسی برنامه‌ای را تغییر داد، آزادی تغییر مستندات آن‌را متناسب با تغییرات خود داشته باشد.
   - با این‌که بسیاری از کاربران نرم‌افزار آزاد را به دلیل برتری‌های گوناگونی که دارد انتخاب کرده‌اند، اما نکته‌ای که بسیار فراموش می‌شود فلسفه نرم‌افزار آزاد است. در صورتی که اهمیت آزادی‌های اساسی در نرم‌افزار فراموش شود، برای کاربران تنها عامل مقایسه‌ای که باقی می‌مانند برتری‌های فنی نرم‌افزار آزاد است. اما از آن‌جا که در موارد گوناگونی در نرم‌افزار آزاد در مقایسه با نرم‌افزار مالکیت‌مند برتری فنی موجود نیست، چنین دیدی قطعاً به سمت نرم‌افزار مالکیت‌مند متمایل می‌شود بدون این‌که ارزشی برای آزادی کاربر در استفاده، تغییر و توزیع مجدد برنامه‌ها قایل باشد.
** مزایای نرم‌افزار آزاد
*** وابسته نشدن به یک برنامه‌نویس یا شرکت نرم‌افزاری
اگر کد نوشته شده برای یک برنامه در دسترس باشد، کاربر دیگر وابسته به یک برنامه‌نویس مشخص نخواهد بود. در مدل نرم‌افزارهای مالکیت‌مند می‌توان دید که در صورتی که کاربر امکان جدیدی بخواهد فقط ناشر برنامه است که می‌تواند این کار را انجام دهد و او نه براساس نیاز کاربر بلکه بر اساس استراتژی بازار در مورد امکانات جدید در برنامه تصمیم می‌گیرد. بنابراین حتی در صورتی که حاضر به پیاده کردن نیاز کاربر باشد می‌تواند در مقابل آن مطابق میل خود هر قیمتی را درخواست نماید. در مدل نرم‌افزار آزاد اما این تغییرات بسیار ساده‌تر و احتمالا با قیمتی کمتر این‌گونه تغییرات ممکن خواهد شد، زیرا برنامه‌نویسان مستقلی هستند که آماده باشند این کار را انجام دهند (استالمن، ۲۰۱۰).
*** ارزش آموزشی
مدرسه‌ها و دانشگاه‌ها با استفاده از نرم‌افزار آزاد نه تنهاارزش آزادی را به دانش‌آموزان و دانشجویان خواهند آموخت، بلکه کد کامل یک سیستم عامل برای مطالعه و بررسی و آموختن از آن را در دسترس خواهند داشت. به علاوه استالمن (۲۰۱۰) به اثر تخدیری نرم‌افزارها مالکیت‌مند اشاره می‌کند. بسیاری از توزیع‌کنندگان برنامه‌های مالکیت‌مند تخفیفی برای دانش‌آموزان و موسسات آموزشی قایل می‌شوند. این امر باعث خواهد شد دانش‌آموزان و دانشجویان با چنین سیستم‌هایی بیشتر آشنا شوند و بعد از اتمام دوره تحصیلی نیز به همان نیازمند باشند، که البته اینجا مجبورند قیمت کامل آن را بپردازند. استالمن به مثال استراتژی شرکت‌های تولید سیگار اشاره می‌کند که سیگار مجانی بین دانش‌آموزان توزیع می‌کنند و این عمل شرکت‌های نرم‌افزاری را از لحاظ اعتیاد هم‌تراز آن قرار می‌دهد.
*** کاهش هزینه‌های بالاسری
با اعطای حقوق موجود در نرم‌افزار آزاد مراحل مشخص کردن صاحب اثر و مشخص کردن حقوق کاربر کاسته می‌شود. توضیح این‌که امروزه هزینه بسیاری برای جنگ علیه سرقت آثار فرهنگی به دولت امریکا از سوی کمپانی‌های رسانه‌ای و نرم‌افزاری تحمیل می‌شود. مدل پیشنهادی لسیگ (۲۰۰۷) این است که به جای تعیین قیمت براساس کالا و گاهی براساس کاربر یک مالیات عمومی برای استفاده از این موارد در نظر گرفته‌شود. استالمن (۲۰۱۰) مثالی ارائه می‌دهد در مورد یک پایگاه فضایی در آینده که هزینه فراهم کردن اکسیژن برای آن بالا است. مردمی که در این پایگاه زندگی می‌کنند برای استفاده از هوایی که در پایگاه وجود دارد مجبورند پولی بپردازند. برای تعیین این پول می‌توان به هر نفر یک شمارنده مصرف اکسیژن وصل کرد که براساس اکسیژن مصرفی پول بپردازد. به علاوه در همه‌جادوربین‌های کنترلی قرار داد که اگر کسی شمارنده را از خود جدا کرد تشخیص و تحویل پلیس داده شود. این به نظر مسخره می‌رسد و راه حل بهتر تعیین یک مالیات همگانی برای مصرف اکسیژن است.
** انواع نرم‌افزارهای آزاد و غیرآزاد و مجوزهای آن‌ها
[[file:category.png]]
تعریف‌های بنیاد نرم‌افزار آزاد از انواع دسته‌های نرم‌افزار و مجوزهای آن‌ها مطابق زیر است:
*نرم‌افزار آزاد* نرم‌افزاری که همراه خود مجوز استفاده، کپی و/یا توزیع مجدد نسخه اصل یا نسخه تغییر یافته برای همگان را چه مجانی و چه در ازای قیمتی دارد. در دسترس بودن کد از جمله استلزامات نرم‌افزار آزاد است. این آزادی می‌تواند با جزییات گوناگونی مطرح شود، اما تا زمانی که آزادی‌های اساسی رعایت شود، نرم‌افزار آزاد است. به علاوه بسیاری شرکت‌های نرم‌افزاری مالکیت‌مند از اصطلاح Free برای اشاره به قیمت استفاده می‌کنند که با این تعریف در تناقض است.
*نرم‌افزار منبع باز* این اصطلاح توسط برخی برای اشاره به همان نرم‌افزار آزاد استفاده می‌شود و با وجود این‌که اختلافاتی در فلسفه، تصمیم‌گیری‌ها و مجوزها وجود دارد، اما محصول تقریباً همیشه یک چیز است. برای مثال برخی مجوزهایی که از نظر بنیاد نرم‌افزار آزاد محدود‌کننده آزادی‌ها هستند، مورد پذیرش انستیتوی منبع باز[fn:8] است و بر عکس بسیاری از استلزامات مورد نظر بنیاد مورد پذیرش مدافعان منبع باز نیست.
*نرم‌افزار Public Domain* نرم‌افزاری است که کپی‌رایت نشده است. در صورتی که کد این نرم‌افزار در دسترس عموم قرار گیرد، به آن نرم‌افزار آزاد بدون کپی‌لفت اطلاق می‌شود. این بدان دلیل است که هر کسی می‌تواند از این کد در یک نرم‌افزار غیر آزاد استفاده کند بدون این‌که ملزم باشد کد خود را در دسترس عموم قرار دهد. با این‌که گاهی از این اصطلاح برای اشاره به نرم‌افزارهای آزاد یا مجانی استفاده می‌شود، اما باید توجه کرد که این یک اصطلاح حقوقی است. تحت کنوانسیون برن هر چیز که نوشته شود، دارای کپی‌رایت است و اگر کسی بخواهد این حق را از خود سلب کند، باید برخی مراحل قانونی را طی کند.
*نرم‌افزار کپی‌لفت* نرم‌افزار آزادی است که تحت شرایط و مقرراتی توزیع شده است که اطمینان حاصل می‌کنند که کپی آن یا نسخه‌های تغییر یافته آن دوباره تحت شرایطی کمابیش مشابه توزیع شود. این بدان معنی است که مجوزهای کپی‌لفت مانع می‌شوند که کسی بتواند تغییرات خود را بدون در دسترس قرار دادن کد و تنها به شکل فایل اجرایی[fn:9] توزیع کند. بنابراین برخلاف نرم‌افزارهای Public Domain نمی‌توان از کد این نرم‌افزارها در یک نرم‌افزار مالکیت‌مند استفاده کرد. 
این شرایط تضمین می‌کنند نرم‌افزار آزاد تبدیل به نرم‌افزار مالکیت‌مند نشود، به علاوه تضمین می‌کند فرهنگ نرم‌افزار آزاد گسترش پیدا کند. در مجوز Creative Commons، که نوعی مجوز کپی‌لفت برای توزیع آثار فرهنگی و هنری غیر از نرم‌افزار است، از اصطلاح Share Alike یا توزیع مشابه برای اشاره به این مفهوم استفاده می‌شود.
نرم‌افزار برای کپی‌لفت شدن باید با شرایط و مقررات مناسب منتشر شود. اگرچه اکثر این نرم‌افزارها از مجوز GNU GPL استفاده می‌کنند، اما مجوزهای دیگری نیز وجود دارند که این مقررات را تنظیم کرده‌اند. این مجوزها عموماً با هم سازگاری ندارند، یعنی نمی‌توان کد تحت GPL را در نرم‌افزاری استفاده کرد که مجوزی دیگر دارد. 
مجوزهای کپی‌لفت مانع اضافه کردن شرایطی به مجوز می‌شوند که باعث محدودیت‌هایی در آزادی‌های اساسی کاربر شوند. 
*نرم‌افزار آزاد غیر کپی‌لفت* این نرم‌افزاری است که کد آن در دسترس همگان قرار دارد، و مجوز توزیع مجدد و تغییر آن و همچنین اضافه کردن محدودیت‌های جدید به شرایط و مقررات مجوز توزیع آن را می‌دهد. برای مثال می‌توان به سیستم پنجره‌سازی X اشاره کرد که نرم‌افزاری است که برای تعریف واسط کاربری و رابطه کاربر با سیستم‌عامل از طریق ابزارهای ورودی (مانند ماوس و کیبورد) در توزیع‌های گنو/لینوکس استفاده می‌شود. این نرم‌افزار تحت مجوز MIT توزیع شده است. این مجوز اجازه می‌دهد که از این کد در نرم‌افزارهای کدبسته نیز استفاده شود. برای مثال شرکت اپل از بخشی از این کد در تولید واسط گرافیکی خود به نام NeXt استفاده کرده است. در واقع از نظر بنیاد نرم‌افزار آزاد چنین نرم‌افزارهایی آزادند اما برای شرکت‌های کامپیوتری و نه کاربران و کدنویسان.
*نرم‌افزارهای تحت مجوز سهل‌گیرانه[fn:10]* این شامل نرم‌افزارهای تحت مجوزهای BSD و X11 است که مجوز تقریباً هر استفاده‌ای از کد شامل استفاده از آن به شکل فایل‌های اجرایی مالکیت‌مند را می‌دهد.
*نرم‌افزار غیرآزاد* نرم‌افزاری است که مطابق تعریف ارائه شده آزاد نباشد. استفاده، توزیع مجدد یا تغییر آن ممنوع یا به درخواست مجوز احتیاج دارد یا چنان محدود شده است که انجام آزادانه آن عملاً غیرممکن است.
*نرم‌افزار مالکیت‌مند* همان نرم‌افزار غیر آزاد است.
*رایگان‌افزار[fn:11]* نرم‌افزاری است که به صورت رایگان در اختیار کاربران قرار داده شده است. این با نرم‌افزار آزاد از این حیث تفاوت دارد که کد آن در اختیار همگان قرارداده نشده است و آزادی‌های مفروض نرم‌افزار آزاد را ندارد. برای مثال نسخه‌های آزمایشی بسیاری نرم‌افزارهای مالکیت‌مند رایگان‌افزار می‌باشند.
*توزیع‌افزار[fn:12]* نرم‌افزاری است که به کاربران اجازه توزیع آن به دیگران را می‌دهد، اما برای استفاده از آن باید مبلغ مجوز استفاده را پرداخت کرد. این نرم‌افزار به دو لحاظ با نرم‌افزار آزاد تفاوت دارد: اول این‌که کد آن در دسترس همگان قرار ندارد و دیگر این‌که مجوز استفاده از آن منوط به پرداخت مبلغی برای آن مجوز است.
*نرم‌افزار خصوصی[fn:13]* نرم‌افزاری است که یک شرکت یا ارگان برای استفاده داخلی خود از آن استفاده می‌کند و آن را به صورت عمومی منتشر نمی‌کند. توضیح این‌که استفاده از کدهای نرم‌افزار آزاد در این نرم‌افزارها مانعی ندارد.
*نرم‌افزار تجاری[fn:14]* نرم‌افزاری است که به قصد کسب سود توسط یک شرکت نرم‌افزاری منتشر می‌شود. توجه به این نکته لازم است نرم‌افزار تجاری لزوماً نرم‌افزار مالکیت‌مند نیست. برای مثال برنامه Gnu Ada توسط یک شرکت تجاری به قصد سود تهیه و توزیع شده است، اما نرم‌افزار آزاد کپی‌لفت و بخشی از برنامه‌های پروژه Gnu است و شرکت تجاری تهیه‌کننده آن از طریق فروش قراردادهای پشتیبانی به کسب سود می‌پردازد. توضیح این‌که در این حالت تغییراتی که طی یک قرارداد پشتیبانی حاصل می‌شود در دسترس همگان قرار می‌گیرد.
** تعادل
لسیگ (۲۰۰۷) در دعواهای حقوقی بر سر کپی‌رایت در اینترنت بر ایده تعادل تاکید دارد. وی با بررسی نمونه‌های از محاکمه‌های قبلی در تاریخ قضایی امریکا نشان می‌دهد که تاکید سیستم قضایی امریکا بر حفظ تعادل بین تکنولوژی جدید در برابر تکنولوژی قدیمی و به نفع تکنولوژی جدید بوده است. برای مثال او به دعوای آهنگ‌سازان و کمپانی‌های نشر صفحه، موزیسین‌ها و رادیو، دستگاه ضبط و پخش فیلم (VCR) سونی و کمپانی‌های فیلم‌سازی اشاره می‌کند که در تمام این موارد دادگاه به نفع تکنولوژی جدید رای داده است. وی معتقد است در دوگانه کپی‌رایت و ملک عمومی[fn:15] مفهوم تعادل مشاهده می‌شود. به این معنا که بعد از کسب سود توسط صاحب حق تکثیر، اثر به عنوان مالکیت عمومی شناخته می‌شود تا همگان بتوانند از آن استفاده کنند. بدون وجود این تعادل یکی از صاحب حق تکثیر و عموم متضرر خواهند شد. 
برای نشان دادن این‌که چطور ظهور اینترنت این تعادل را به هم زده است، لسیگ از نمودار زیر استفاده می‌کند.
[[file:1371.jpg]]

نقطه وسط کاربر است. در هر زمانی کاربر توسط چهار قدرت تنظیم‌کننده قانون، عرف عمومی، بازار و معماری محدود می‌شود. معماری عبارت است از واقعیت مادی این جهان؛ بنابراین تکنولوژی و طبیعت هر دو در این دسته جای می‌گیرند. برای مثال می‌توان به سرعت رانندگی اشاره کرد. یک خودرو امکان آن را دارد که با سرعت تا ۱۸۰ کیلومتر براند. اما قانون این امکان را محدود می‌کند. به علاوه ممکن است عرف عمومی در یک محله مسکونی حتی سرعت مجاز تعیین شده توسط قانون را نپذیرد و با مراجعه به مراجع ذی‌ربط درخواست کند در آن محله به دلایلی سرعت مجاز کمتر شود. از طرفی ممکن است بازار نیز وارد عمل شود. برای مثال رانندگی با سرعت بالا باعث مصرف بالای سوخت می‌شود که به صرفه نیست.
حال در مورد اینترنت معماری به غایت متفاوت به کاربر اجازه داده است که از حدود تعیین شده توسط سه محدودیت دیگر عبور کند. برای مثال با این‌که قانون تکثیر آثار را محدود کرده است اما اینترنت می‌تواند با راحتی بیشتری این کار را انجام دهد. به علاوه پیش از این گران بودن کپی باعث می‌شد کپی بدون مجوز به صرفه نباشد. اما با تکنولوژی اینترنت محدودیت صرفه اقتصادی هم برداشته می‌شود. به علاوه همین تکنولوژی امکان ردیابی نقض کپی‌رایت را برای صاحب اثر آسان‌تر از قبل کرده است و او می‌تواند فرای حیطه دسترسی قانون به این کار بپردازد. نتیجه این‌که واکنش قانون در نظر نگرفتن بازار جدید و به علاوه ایجاد قوانین جدیدی است که ردیابی اعمال افراد را در اینترنت مشروعیت می‌بخشد. او در انتها پیشنهاداتی برای رفع این مشکلات پیشنهاد می‌کند که به صورت فهرست‌وار در ادامه اشاره می‌شود:
1. کم کردن مدت حق تکثیر
2. تغییر محدودیت‌های موجود در مورد تکثیر
3. تعریف مجدد Fair Use
4. استفاده از مجوزهای کپی‌لفت مانند GNU GPL و Creative Commons
5. افزایش مراحل قانونی کسب حق تکثیر
6. کاهش دعواهای حقوقی از سمت صاحبان اثر

* Footnotes

[fn:1] Code Library

[fn:2] Proprietary Software

[fn:3] Premissive Free Software License

[fn:4] Linus Torvalds

[fn:5] Kernel

[fn:6] Debian

[fn:7] Open Source Software

[fn:8] Open Source Institue (OSI)

[fn:9] Executable File or Binary Form

[fn:10] Lax Permissive Licenced Software

[fn:11] Freeware

[fn:12] Shareware

[fn:13] Private Software

[fn:14] Commercial Software

[fn:15] Public Domain
 
